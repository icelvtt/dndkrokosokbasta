Adrian - all'anagrafe Adriano Utino - è sempre stato un insaziabile degustatore di conoscenza: divora libri di ogni genere dalla mattina alla sera - in formato cartaceo, digitale e pure Kindle se non ha altre alternative valide - ma non se n'è mai stancato, mai. Lo definiva come il suo "carburante": avrebbe preferito morire che smettere di imparare. Devotissimo allo studio fin dall'esodo dall'utero materno - motivato anch'esso dal desiderio di sapere cosa si celasse al di fuori di quella tenebrosa gabbia di carne che lo ostracizzava dalla conoscenza  - costantemente a un livello ben oltre quello di un "primo della classe", in ogni sacrosanta materia (salvo educazione fisica, data la sua misera costituzione), a tal punto che spesso sostituiva i docenti durante le lezioni, perchè avrebbe avuto più sapere e passione di ognuno di loro nell'insegnare le loro stesse discipline. Disprezzava poi ogni forma d’ozio che non fosse quello inteso dai latini, in quanto lo riteneva un inutile spreco di tempo, che poteva invece essere investito nell’apprendere nuove nozioni, raffinare le sue abilità cognitive ed estendere i limiti della sua mente al dì là di quelli di un comune mortale, per raggiungere vette sempre più alte, sempre più irraggiungibili, incomprensibili per ogni sfacciato coevo che da fuori avrebbe osato definirsi un suo "pari"... alla tenera età di 18 anni appena compiuti.

Siamo onesti, non sembra affatto un tipo con passioni o hobby particolarmente interessanti, ma “de gustibus non disputandum est”, avrebbe detto spocchiosamente lui, preferendo il detto in lingua originale rispetto alla sua versione italiana, che altrimenti avrebbe rivelato il suo rotacismo piuttosto marcato. Tendenzialmente passava le giornate chiuso in casa, come un recluso; era sprezzante del contatto umano, non per misantropia, ma per "mancanza di tempo libero": come se non avesse scelto lui di non vedere la luce del sole preferendo azzeccare gli occhi per l'ennesima volta su delle pagine ingiallite di una qualche oscura copia - chissà in quale modo reperita - dell'edizione del 1835 dei "Canti" di Giacomo Leopardi, in quanto ribolliva d'odio all'idea che il suo componimento preferito fosse presente soltanto nella futura istanza dell'opera, rimaneggiata da Ranieri (il quale avrebbe deturpato la "purezza" della raccolta), e dunque preferiva di gran lunga recitarlo pedissequamente a memoria alla fine di ogni singola lettura come una sorta di rituale solitario, disteso nella sua stanza con le gambe di traverso sul letto, la testa reclinata rasoterra al pavimento albino - il quale si riempiva dei capelli che spesso gli cadevano dal capo; perdita a malapena sostenuta dalla loro ricrescita, data la scarsa igiene - quando il sole, nel mentre, era già bello che calato. Faceva un po' pena da fuori, ma in qualche modo sembrava felice. 

Un giorno come gli altri, mentre camminava da solo - come sempre - per strada, una macchina gli passa vicino e si ferma: dallo sportello un tizio estrae una pistola e in un battito di ciglia il ragazzo si ritrova col cervello traforato da un proiettile. Sangue a fiotti scorreva dal suo cranio bucato sulla fronte e il suo corpo giaceva disteso, inerme, a terra: non si era nemmeno girato per vedere in viso il suo assassino. Questo invece è molto interessante, non credete? 

Ironicamente, il motivo di tutto questo improvviso casino era che lui - per pura sfiga, da egli stesso spesso attirata - assomigliava particolarmente a un ex membro di un clan mafioso piuttosto rinomato (probabilmente per quegli occhiali visti e rivisti ovunque che teneva sempre addosso: sia dannata la miopia!) e l'uomo che aveva sparato era stato incaricato di ucciderlo, in quanto aveva tradito il loro capo rivelando alcune informazioni riservate; o almeno così dicono le testimonianze uscite sui telegiornali qualche giorno dopo l'accaduto.

Così, con una morte a dir poco pietosa – forse un po’ assurda a tratti - si risvegliò in un presunto aldilà, dove, una volta riaperti gli occhi, si ritrovò davanti una figura umanoide, in una stanza circondata dal tetto fino al suo orizzonte da un brillante cielo stellato di cui non immaginava nemmeno la fine: sotto di lui poteva ammirare dall'alto una terra distante, ricoperta dal verde di numerose pianure, costellata di picchi innevati costeggianti un'enorme foresta, ricca di torrenti in piena che attraversavano una vasta palude, con distese di sabbia nei pressi di un titanico vulcano; ma vi era come un pavimento invisibile, più trasparente del vetro, che gli impediva di cadere giù verso quel mondo immenso. L’essere stante dinanzi a lui, invece, aveva le sembianze di un ragazzo abbastanza mingherlino, con dei capelli marroni arruffati, occhi verdi, ma aveva un fisico piuttosto slanciato e definito, che si poteva ammirare dato il suo petto nudo, avente soltanto un gioiello al collo, mentre le gambe erano ricoperte da drappeggi che si muovevano seguendo le lievi correnti di vento presenti nell'aria leggermente rinfrescante. Adrian era decisamente scombussolato: innanzitutto, non aveva ancora realizzato che era morto, poi si chiedeva chi fosse quello strano figuro e dove si trovasse in quel momento, ma l'altro anticipò ogni domanda che gli frullava nella testa con tono soave.

\- Tranquillo Adrian, sono Fretus, una delle sei divinità che governano questo mondo e sono qui per fare smaltimento di morti. - 

Si fermò e fece un attimo un respiro - sembrava esausto - per poi proseguire con il discorso, stavolta con fare scocciato:

\- Senti bello, questa cosa l’ho fatta così tante volte che potrei usare un’unità di misura ancora non inventata da voi umani, quindi ti riassumo in breve. -

Il ragazzo era alquanto turbato dal comportamento del... "dio?" Chi diavolo era? Perché stava parlando con "dio" in quel momento? E poi perché "dio" doveva essere proprio un ragazzino sfacciato e palestrato a torso nudo che si prendeva gioco degli esseri umani? Non solo "dio" doveva essere soltanto un ipotetico concetto - nemmeno una reale entità - e adesso si sta parlando di più "divinità"? Da quando il politeismo era tornato di moda? Ma poi perchè si trovava lì? Di per giunta, "lì" dove? Quando diamine era morto? Come era morto? Perché era morto? Non si era accorto assolutamente di niente, avrebbe dovuto sentire pur qualcosa, no? Un rumore, del dolore, un qualche tipo di sensazione particolare: perché non aveva sentito nulla di tutto ciò? Non poteva essere morto, giusto? Perlomeno non poteva essere morto proprio in quel momento senza nemmeno accorgersene, giusto? 

\- In pratica abbiamo adottato questa nuova funzione di reincarnazione.  -

Continuò la "divinità".

\- All’inizio li facevamo tornare nel vostro mondo, ma per via di alcuni inconvenienti, come la sovrappopolazione, il totalitarismo e il riscaldamento globale, ci siamo inventati degli altri mondi fatti da noi, a tema fantasy e quelle cagate là che piacciono a voi ragazzi, dove dovete affrontare sfide, tante belle avventure e avere rapporti non protetti con adulti dalla dubbia sanità fisica e mentale... insomma, le cose belle della vita. -

Adrian era rimasto completamente in silenzio: aveva gli occhi sbarrati, la bocca congelata e il respiro gli stava venendo meno. Non era assolutamente interessato a nulla di tutto questo: avrebbe voluto soltanto tornare a vivere come aveva sempre fatto, lì, in una casa nel campano, nel suo solitario ritiro nell'unico posto a cui sentiva di essere mai appartenuto. Non era possibile che fosse andato già tutto perduto, non era possibile...

\- Allora, ci stai? -

Non riusciva nemmeno a fissare lo sguardo in un punto preciso: il panico e l'ansia lo stavano divorando, ma non voleva comunque arrendersi così facilmente alla morte: un disperato tentativo di auto-affermarsi in una realtà di cui non aveva ancora gli strumenti adatti per affrontarla. Obiettò, dunque, balbettando a bassa voce con tono tremante: 

“No, in verità io… “

Non ebbe neanche il tempo di continuare la frase, che il pavimento sotto di sé iniziò ad incrinarsi come ghiaccio e un sottile scricchiolio si faceva sempre più forte, riempiendo progressivamente tutta la zona, finché, all’improvviso, il terreno si spaccò completamente e il ragazzo, terrorizzato, sprofondò rapidamente nel vuoto, mentre Fretus fluttuava ancora sul nulla come se niente fosse, augurando con tono disinteressato: 

“Buon viaggio e non ringraziarmi!”

Adrian urlò a pieni polmoni, ma nonostante ciò le sue grida non erano comunque abbastanza forti da poter essere sentite da alcuna anima viva. Il vento gli graffiava il volto con tale vigore da impedirgli di vedere distintamente il luogo da cui era caduto e così, completamente solo, precipitava rovinosamente verso la sua fine. 