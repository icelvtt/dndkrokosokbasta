I due si avvicinarono all’uscio della porta, ma non appena Adrian ne varcò la soglia, cadde col viso al suolo.

\-Non abbiamo tempo da perdere, rialzati. -

Disse Badalisk, ma quello non si rimetteva in sesto.

\-Adrian? Ci sei? -

Ancora niente. Perciò lo rialzarono con forza e lo riportarono sul divano. Per tutto questo tempo non ci avevano minimamente fatto caso, forse perché entrambi erano rimasti scioccati dall’assurda pretesa di comando di quell’insulso mezz’uomo, che a stento si reggeva su due piedi. Anche se, riflettendoci, forse già questo era altrettanto bizzarro per uno come lui: era passato dall’essere un mero ragazzino impaurito ad un temerario schizzato con aspirazioni politiche poco definite. Faceva pena, ma un po’ faceva anche ridere in fondo.

\- Perché siamo ancora qui? -

Mugugnò: si era finalmente svegliato, ma intanto era rotolato dal divano ed era cascato a terra. Rialzando lo sguardo vide Kris, seduta con le ginocchia incurvate e incrociate l'una nell'altra che lo osservava incredula, ma attenta come se avesse appena visto un miraggio.

\- Sei ancora vivo? -
\- Sì, perché? Ti dispiace? -

Accennò ad una mezza risata, mentre tentava di rialzarsi, ma non ci riusciva.

\- Dio che mal di testa, esistono degli Oki in questo mondo? -
\- Non che qualche antidolorifico possa salvarti da un braccio in necrosi. -

Commentò Badalisk.

\- Necrosi? In che sen… -

Si girò per guardarsi l’arto sinistro e restò terrorizzato: un fiume di sangue stava iniziando a dilagare dal suo braccio sinistro. Era così tanto raggrinzito che le vene erano quasi salite in superficie; numerose escoriazioni causate dall’elevata velocità alla quale si era lanciato poche ore prima lo avevano completamente logorato. Era stato a dir poco un gesto estremo e per tutto questo tempo non si era accorto della condizione in cui lui si era ridotto. Improvvisamente, una scossa di dolore, partendo dalla mano, gli attraversò tutto l'avambraccio, fino ad arrivare alla spalla sinistra. Gli occhi gli stavano quasi uscendo fuori dalle orbite per lo spasmo. Voleva chiedere aiuto, ma non riusciva nemmeno a parlare data l'intensità alla quale stava soffrendo. Non aveva mai patito così tanto in tutta la sua vita: sembrava come se la sua stessa carne volesse strapparsi da sola dall’interno e fuggire lontano da lui, disgustata e terrorizzata dal braciere di dolore che veniva alimentato sempre di più dal suo stesso corpo. 

\- Eddai, finalmente se n’è accorto! -

Esclamò ironica Kris, non curante, anzi, forse quasi contenta delle sofferenze del compagno. 

\- In queste condizioni non potrà fare molto, però. -

Affermò l’altro, mentre, avvicinatosi al ragazzo, prendendo una fiala con un liquido dal colore scarlatto, glielo spalmò sulla ferita, facendo pressione con entrambe le mani, stringendogli il braccio.

Adrian emise un grido: le ferite si stavano cauterizzando molto velocemente, ma allo stesso tempo il processo era decisamente doloroso. Dopo qualche secondo, i graffi si rimarginarono e l’arto sembrava in perfette condizioni salvo qualche lieve segno superficiale sulla pelle.

\- Grazie, ma che cos'era? -

Disse lui, dopo aver deglutito, mentre ansimava.

\- Sangue di Riter processato per scopi medici. Oggi riposatevi, domani vi porterò in un luogo dove potrete allenarvi a sopportare un po’ di più questi piccoli indolenzimenti. -
\- Indolenzimenti? -

Chiese, ancora ansimando

\- Stavo praticamente morendo e tu lo chiami un “piccolo indolenzimento”? -
\- Suvvia, non sei morto: sei uscito trionfante dalla tua battaglia contro Dio, no? Questo dovrebbe essere un gioco da niente per te, non è vero, Adrian? -

Aveva un ghigno con i denti sporgenti sul volto: era tornato con quel suo fare intimidatorio e solo in quel momento il ragazzo si era reso conto che aveva preso la situazione decisamente sottogamba: se aveva faticato a tal punto da arrivare quasi a lasciarci la pelle senza nemmeno essere riuscito a scalfire Badalisk, come avrebbe affrontato avversari più temibili, anzi, come lo avrebbero mai sconfitto se questo decidesse di punto in bianco di rompere il patto da poco stipulato? 

\- Si, certo. -

Rispose a tentoni, ma non era affatto certo. Era venuta ormai la sera e stavano per mettersi a dormire, quando Adrian si avvicinò a Badalisk 

\- Ho bisogno di un favore: almeno per il momento, non me la sento di poter vedere con certezza il futuro, qualora dovessi avere altri sogni premonitori; perciò, volevo chiederti se potessi, quantomeno per questi giorni, avvelenarmi leggermente prima di andare a dormire, così da non avere visioni del tutto “veritiere”. -

L’altro scoppiò a ridere

\- TU? Il ragazzo che aveva osato contestare la mia autorità divina, TU, ora mi viene a domandare, con la coda tra le gambe, come un piccolo pargolo indifeso in cerca di una nutrice, se posso alleggerire il peso della sua insulsa e fragile esistenza e della coscienza della sua impotenza, celandogli la verità che risiede proprio sotto al suo naso? Sei consapevole di quanto sei diventato ipocrita, ragazzo? Che cosa è successo, mi sono tramutato magicamente nel Dio che tanto odi? -
\- Ti ho chiesto solo un favore, dire no sarebbe stato sufficiente. -

Non riusciva a guardarlo negli occhi: quei due rubini sgargianti lo mettevano a disagio, specie data la loro vicinanza col suo volto.

\- Non sei tu a fare le regole, Adrian, ma io. Vedi, la vostra vita è in bilico e ti ricordo che sono sempre io ad avere in pugno l’ago della bilancia. Reputo la tua condotta a dir poco deplorevole, davvero, rispetto ai tuoi ideali tanto arditi ormai andati in fumo, o almeno così mi erano parsi _illo tempore_. Eppure, se proprio dobbiamo accogliere le offerte di un povero fedele disperatamente alla ricerca di un faro che possa guidarlo nel triste naufragio della sua vita, sarò lieto di accettare la tua richiesta. -
\- Che cosa intendi? Vuoi qualcosa in cambio? -
\- Niente che un misero mortale non possa darmi, tranquillo; ma pazienta: ti farò avere maggiori informazioni in seguito. -
\- Dovrei accettare un patto senza nemmeno saperne le condizioni? Per chi mi hai preso? -
\- Per un debole, per che cosa altrimenti? Faresti pena già al te di qualche ora fa; ma capisco che, in quanto umano, d’altronde hai i tuoi limiti e mi pare che la paura sia decisamente uno di quelli. -
\- Io non ho paura. -

Rispose, tentando di mostrare fermezza nel suo tono e lo guardò per un attimo in volto. Si ricredette: quelle due gemme brillavano così tanto che non riusciva a staccare lo sguardo da queste, restando completamente paralizzato. L’altro fece un ghigno e proseguì.

\- Paura, timore, terrore, ansia, angoscia: tanti nomi per lo stesso moto d’animo viscerale che porta ad agire così ingenuamente. Non sei ancora in grado di sopportare il disvelamento della realtà: tu vuoi continuare a nasconderla sotto un panno abbastanza trasparente da poter avere un indizio di cosa vi sia sotto, ma sufficientemente opaco da non poterlo definire con chiarezza. Ammettilo ed io ti darò ciò che mi hai chiesto. -

Continuava a fissarlo con un sorriso inquietante, come se si stesse beffando continuamente di tutte le preoccupazioni di Adrian. Questi, intanto, voleva rispondergli in qualche modo, ma si era reso conto che, in fondo, Badalisk aveva ragione: non era pronto per sopportare il peso di vedere il futuro così com’era e non poter fare seriamente nulla per cambiarlo. Tutta la retorica dell’ “aver cambiato il futuro” era una messa in scena: non aveva realmente visto cosa sarebbe successo, altrimenti non sarebbe mai stato in grado di cambiarlo. 

\- Hai ragione, ora fai quello che devi fare. -

Ammise sottotono, rivolgendo gli occhi al suolo.

\- Bravo Adrian, finalmente inizi ad utilizzare il cervello che ti è stato dato come si deve. \-

Così dicendo, gli conficcò un’unghia nel collo, ma il ragazzo non si fece troppo male.

\-L’effetto durerà all’incirca un mese e si attiverà solo quando andrai a dormire. Al termine di questo periodo mi comunicherai se vorrai continuare con questa penosa terapia o meno. -

L’altro fece un cenno e restò colpito dalla precisione delle abilità di Badalisk. Dopodiché, entrambi andarono a dormire, quest'ultimo sul divano e l’altro in un’altra stanza, sul pavimento.

Passò la nottata e, una volta svegli, il loro nuovo istruttore li condusse immediatamente in uno spiazzo poco prima dell’entrata della boscaglia dei Riter. Non vi erano troppi alberi e la vista era ben chiara: si poteva vedere il cielo in tutto il suo chiarore e il suolo era composto da un terriccio non lavorato, con qualche piccolo ciuffo d’erba disperso. Kris aveva anche portato la sua spada con sé, ma Badalisk gliela fece posare vicino ai piedi di un tronco non troppo distante da loro. 

\- Per prima cosa: dovrete comprendere al meglio il funzionamento del vostro elemento. -

I due ragazzi erano seduti per terra, mentre lui stava in piedi a spiegare loro le basi.

\- Tutti noi per sfruttare il potere elementale abbiamo bisogno di 4 “passaggi elementali”. Nell’ordine sono: 

\- Creazione, o Creatio;
\- Traslazione, o Transfert;
\- Animazione, o Animus;
\- Moltiplicazione, o Multiplex.

Anche per effettuare la più semplice evocazione elementale sono necessari tutti questi principi, in questo preciso ordine. Il primo passo è la creazione appunto, che definisce la forma della proiezione elementale che si vuole manifestare, poi segue la traslazione, che delimita la zona in cui sarà ubicato l’oggetto: può essere sia una parte del proprio corpo, oppure un punto qualsiasi nello spazio di estensione variabile. Di seguito, abbiamo l’animazione, che permette di impartire comandi a ciò che abbiamo creato e, infine, viene la moltiplicazione, che stabilisce l’intensità dell’elemento, oppure la grandezza o il numero delle proiezioni create. Ognuno di noi nasce con un livello di competenza basilare di ciascuno di questi stadi, ma se ne possono perfezionare alcuni con l’esercizio, dato che, una volta scelto uno stadio in cui specializzarsi, è più difficile focalizzarsi anche sul resto. Io, ad esempio, sono molto abile sia nell’animazione, che nella traslazione, ma ovviamente ho anche una buona base di moltiplicazione. Oggi vi addestrerò a comprendere i limiti delle vostre capacità attuali e vi allenerete a migliorare lo stadio più semplice da sviluppare, ossia Creatio. Tutto chiaro? -

\- Tutto chiaro!-

Rispose Adrian, che aveva anche preso degli appunti leggermente indecifrabili su un foglio di carta. Kris intanto osservava attenta le istruzioni del mentore e fremeva dalla voglia di mettersi all’opera.

\- Bene, dunque, ora alzatevi e restate dove siete.-

I due obbedirono immediatamente.

\- Concentratevi ad immaginare una piccola sfera nella vostra mente. Poi, infondete l’energia in una vostra parte del corpo, preferibilmente nelle vostre mani, e da lì fatela scaturire verso l’esterno, così da poter manifestare il globo del vostro elemento. Qualsiasi essere in questo mondo può rendere una parte della sua energia elementale tangibile, purché sia di dimensioni molto ridotte, quindi dovreste esserne capaci anche voi neofiti. -

Adrian guardò dritto in basso a sè e chiuse gli occhi, per provare a focalizzarsi al meglio: sentiva come una leggera brezza scorrergli lungo le braccia, ma in realtà non c’era neanche un filo di vento all’esterno. Unì le mani istintivamente e le portò all’altezza del torace, poi le torse, in modo tale da farne andare una sopra l’altra. Riaprì gli occhi e aprì lentamente le mani, distanziandole fra loro. Guardava fisso il vuoto che c’era tra i palmi, focalizzandosi su di esso. In quel momento partì un flusso dalle sue dita, che confluì in una forma sferica, creando così una piccola palla di energia verde, ma diversa da quella che aveva creato fino a quel momento: questa volta non era traslucida ed era anche di dimensioni leggermente più grandi. Un lieve scoppio fece levare le mani di Adrian da essa: poteva benissimo vederla come rimaneva in aria sospesa sul nulla. Era entusiasta del lavoro e riuscì anche, mettendo il palmo della mano destra sotto la sfera, a trasportarla in giro, come se fluttuasse sulle sue dita. Si stava divertendo come un bambino col suo nuovo giocattolo, ma per una volta almeno era contento dopo tutto quello che aveva passato. La gioia di essere riuscito a creare qualcosa dal niente con le sole proprie forze e, soprattutto, essendo conscio di starlo facendo, era impagabile per lui. 

\- Sisi, bella pallina del cazzo! Guarda qua che so fare! -

Esclamò Kris, prendendo - ovviamente - tutto per una sfida. Così mise una mano avanti, col palmo aperto, divaricò leggermente le gambe e posò l’altra mano sul braccio teso. In quel momento concentrò tutta la sua energia in un solo punto e iniziarono a nascere piccoli flussi d’acqua, che ruotavano vorticosamente attorno al palmo della ragazza. Dopo qualche secondo, formarono una sfera dal diametro circa 3 o 4 volte tanto quella di Adrian, surclassandolo nettamente. Il globo del ragazzo avrà avuto un raggio di circa 20 cm, mentre quella di Kris superava quasi i 60.

Mentre tentava di tenere a bada la sua creazione, visto che stava iniziando anche ad alzare un leggero polverone attorno a lei, la ragazza chiese:

\- Allora? Che ve ne pare? Io la tengo più grossa della vostra. -
\- Parla per il tuo compagno: non osare paragonare quella palla da calcio alle mie creazioni! -

Rispose Badalisk, mentre alzava una mano al cielo: in quel momento tutto il terreno attorno a lui pareva che si stesse torcendo su se stesso pur di arrivare all’altezza del suo palmo, levandosi da terra. Una gigantesca sfera lucente di colore verde smeraldo si era generata in un battibaleno, probabilmente con un raggio di una decina di metri, nel mentre che forti flussi d'aria convergevano verso di essa ruotandogli vorticosamente attorno. I due rimasero così tanto sbalorditi che persero la concentrazione necessaria a mantenere le loro creazioni intatte, tant’è che si dissolsero nell’etere. L’altro, intanto, lanciò con il braccio il globo in cielo, fece un balzo e tirò un calcio in rovesciata a quest’ultima, disintegrandola in una miriade di frammenti e causando una violenta esplosione dello stesso colore della sfera, generando un'imponente folata di vento. Infine tornò coi piedi per terra, dopo una lenta capriola a mezz’aria, con un atterraggio magistrale, appoggiandosi con una mano al suolo.

\- Paragonarsi agli dei è un atto di tracotanza. -

Esordì senza alcuna esagerazione nel tono e si rialzò lentamente del tutto, mentre scaglie di luce verdastra si interponevano a intermittenza tra la sua figura e il campo visivo dei due, facendo risplendere il suo corpo di un bagliore etereo. Non appena toccavano il terreno, i frammenti lucenti facevano sbocciare fiori in quel campo ricolmo di erbacce. Le correnti di venti generate erano tali da smuovere gli alberi anche a diversi metri di distanza, facendo volteggiare svariate foglie nell'aria, in armonia con il suo drappeggio nero e scarlatto. Nonostante la stazza appariva ben più che leggiadro, così perfetto da apparire distante dall'umano.

\- Bene, questo era il primo passo dell’allenamento. -

Trasalirono: non avevano mai visto uno spettacolo più bello di quello. Se prima era solo intimorito dal suo potere, adesso Adrian ne era decisamente affascinato e, per una volta, non osò proferire parola. 

\- Ora dovrete impegnarvi a creare proiezioni elementali sempre più grandi, così potenzierete anche la vostra capacità di Multiplex. Tu, Köster, dovrai raddoppiare la grandezza della tua manifestazione elementale, mentre tu, dovrai quintuplicarla. Intesi?-
\- Che? Quintuplicarla? -

Esclamò Adrian, uscito fuori dal suo stato di trance, rimasto estremamente confuso da quell’ordine irrealizzabile.

\- Come diamine dovrei riuscirci? E poi in quanto tempo dovrei farlo? -

Badalisk accennò a un sorriso, per poi sparire nel nulla. Il ragazzo sentì una voce provenire dalla sua schiena.

\- Entro il tempo che ti resta da vivere. -

In un lampo Badalisk emerse da un albero per colpire Adrian alle spalle, ma questi fu abbastanza reattivo da girarsi in tempo e pararsi con le braccia: fu però lanciato abbastanza indietro dal colpo e non ebbe il tempo di respirare, visto che gli stava addosso. I suoi avambracci erano già rovinati dall’impatto: non sarebbe riuscito a sopportare un altro impatto del genere.

\- Creane quante più ne puoi e quanto più grandi puoi farle, ragazzo, perché io continuerò soltanto ad aumentare l’intensità. -

Intanto Kris stava osservando i due combattere, mentre si concentrava ad incrementare la sua potenza elementale. Badalisk, ora a distanza zero da Adrian, stava per scagliare un altro destro, quando l’altro mise i suoi arti nella stessa posizione di prima, per poi interporre una sfera più o meno delle stesse dimensioni della precedente tra sé e il colpo in arrivo, usandola come scudo, lanciandola contro il suo avversario. Il pugno, però, era abbastanza forte da perforarla e da andare a segno. Adrian incassò un altro colpo, ma questa volta era meno doloroso rispetto a prima, nonostante lo avesse scagliato di nuovo via.

\- Più grande la sfera, non ci siamo ancora. -

Incalzò l’istruttore, mentre ripartiva all’attacco: iniziò a generare sfere a raffica, per poi scagliargliele addosso ripetutamente, senza dargli tregua. Il ragazzo, di conseguenza, reagì facendo lo stesso, ma i suoi attacchi non erano lontanamente alla portata di quelli di Badalisk, che obliteravano ogni globo con cui si scontravano. Venne così colpito dalla moltitudine di palle energetiche in pieno e sputò leggermente del sangue per il dolore causatogli, ma questa volta non fu sbalzato di troppo. Una volta rimessosi in sesto, si ritrovò il suo addestratore dietro di lui, per una seconda volta, pronto a dargli il colpo di grazia. Fu allora che, di scatto, si girò e generò due sfere energetiche di fila, sempre tra lui e Badalisk. La novità, però, era che una delle due era una di quelle detonabili. In questo modo, la fece esplodere, così da sbalzare il secondo globo contro il suo avversario, mentre anche lui stesso veniva mandato nella direzione opposta, così da guadagnare tempo per riprendere fiato. Poiché colto di sorpresa, la forza con cui era stato colpito Badalisk era notevolmente più forte rispetto all’impatto con una semplice sfera elementale, a tal punto che fu scagliato leggermente indietro, a ridosso di un albero. 